234 DE MALE GESTA LEGATIONE.

nostra oetate in Graecia, sed nee, ut opinor, etiam superiori tern-
pore. Tantarum igitur et talium rerum unus homo Philippus potitus
est per istos: incolumi urbe Atheniensium, cui praeesse Graecis pa-
trium est, et non connivere, ut quicquam tale perpetretur.

22. Quemadmodum igitur aerumnosi Phocenses interierint, cum
ex his decretis videre est, tum etiam ex ipsis rebus quae actae sunt.
Quae res spectaculum, Athenienses, crudele sunt et miserabile. Cum
enirn nuper Delphos proficisceremur, necesse habebamus ea videre
omnia, aedificia diruta, moenia, prostrata, regionem juventute de-
solatam, mulierculas duntaxat, et paucos puerulos, et seneS, homines
miserandos : denique nemo verbis assequi possit ea mala, quae nunc
illic sunt. Atqui eos olim contrarium Thebanis pro vobis tulisse suf-
fragium, cum de urbis excidio ageretur, e vobis ego omnibus audio.
Quod igitur putatis, Athenienses, majores vestros, si in vitam redi-
rent, suffragium aut quam sententiam laturos, de interitus Phoceu-
sium auctoribus? Equidem arbitror, tametsi eos suis manibus lapi-
dassent, nullum se commisisse piaculum putaturos. Qui enim turpe
non sit, imo quae major esse turpitudo queat, quam iis, qui nos tum
conservarunt, et salutare pro nobis suffragium tulerunt, contraria
per istos accidisse: et neglectos esse, iis acceptis malis, qualia nulli
Graecorum alii acceperunt? Quis igitur eorum auctor? quis impo-
sturae artifex? an non iste?

23. Cum autem, Athenienses, fortuna Philippi multis sit praedi*
canda nominibus, tum vero hoc felicissimum ei contigit, quod, ita
me dii deaeque omnes ament, haud scio an ulli contigerit nostris
temporibus. Nam urbes magnas cepisse, et multas nationes subegisse,
et ejus generis omnia, praedicanda sane sunt, et splendida: quis
enim neget? sed eadem, et a multis aliis facta recenseri queant.
Illam peculiarem, et curn alio nemine omnium communem habet
fortunam. Quam? quod, curn improbos homines ad suas res con-
ficiendas requireret, improbiores reperit quam voluisset. Quis enim
istos tales esse non fateatur, siquidem quae nec ipse Philippus, cum
ejus tanta res ageretur, ementiri audebat, nec in ullas inscribere li-
teras, neque legatorum ejus ullus dixit, ad ea isti locata sua opera
vos deceperunt? Ac Antipater quidem et Parmenio, domino inser-
vientes, neque deinceps collocuturi vobiscum, tamen id excogitarunt,
ne per se vos deciperemini: isti vero Athenarum, liberrimae civita-
tis, legati delecti, vos, quos obvios intueri, cum quibus familiariter
vivere reliquo vitae tempore necesse habent, et apud quos rationem
aetorum reddituri erant, vos inquam decipere non dubitarant. Quo
pacto homines ulli improbiores aut profligatiores esse queant?

24. Ut autem sciatis, eum a vobis diris etiam imprecationibus esse
obligatum, et nefas esse vobis et impium, talia mentitum absolvere,
recita devotionem, et lege: eam cape quoe hac lege continetur.

